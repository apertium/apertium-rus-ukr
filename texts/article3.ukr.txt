Лондон – Британська організація National Trust (Національний фонд) оголосила, що зібрала мільйон фунтів стерлінгів – більше півтора мільйона доларів, щоб купити частину символічного узбережжя Англії – білі урвища поблизу міста Дувр. 
 
Чимало британців вітають передання важливих історичних пам’яток та видатних місць у власність Національного фонду. Тож не дивно, що заклик організації National Trust зібрати мільйон фунтів стерлінгів знайшов потрібний відгук. Викуплені ділянки землі планують просто зберігати від будь-яких планів забудови, щоб тримати їх у природному, дикому вигляді для наступних поколінь.
 
National Trust не єдина організація з багатьох установ, які називають себе захисниками історичної спадщини Британії, але вона одна з найпотужніших і найвпливовіших. Виконавчий директор організації Гелен Ґош в інтерв’ю британським ЗМІ після призначення наголошувала на зв’язках з громадськістю.
 
«У нас є дуже чітка мета – це дбати за особливі місця для усіх. Для мене важливі усі аспекти діяльності. Як історикові за освітою, мені подобається, що доглядаючи за будівлями і місцевостями, ми зберігаємо їх для прийдешніх сторіч. Минуле дуже важливе для майбутнього. Мені також подобається усвідомлювати, що ми робимо це для людей. Немає сенсу зберігати щось, якщо на це не приходять подивитися. Отже, приваблювати людей – одне з головних завдань «Національного фонду», – зазначила Ґош.
 
Мільйони членів і політичний вплив
 
National Trust нараховує 3,7 млн. членів, які лише своїми щорічними внесками приносять Національному фонду понад 125 млн. фунтів стерлінгів. Додайте до цього понад 60 тисяч добровольців, які безкоштовно працюють в організації. Цьому позаздрила б будь-яка британська політична партія. Лейбористи, наприклад, можуть похвалитися, що мають 193 000 тисячі членів. Консерватори – лише трохи більше півтори сотні тисяч.
 
National Trust завдяки багатомільйонній мережі членів та незалежній структурі самоврядування, яка приваблює на керівні посади авторитетних осіб, має також значний вплив на питання внутрішньої політики країни. Голос цієї доброчинної організації дуже відчутний, коли йдеться про розробку законів, що регулюють будівництво та питання охорони довкілля в країні.
 
2015 року Національному фонду виповниться 120 років. Окрім історичних будівель, замків, палаців та маєтків National Trust має у своїй власності понад півсотні пабів і близько тисячі кілометрів морського узбережжя. Незабаром до них додадуться ще й кілька кілометрів білих урвищ над Ла-Маншем.
