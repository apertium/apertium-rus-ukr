У Конгресі США триває активна робота над довгоочікуваною реформою імміграційної системи, що покликана легалізувати мільйони людей, які перебувають в країні без відповідних документів. Чимало експертів називають цей проект економічною реформою. За підрахунками бюджетного відділу Конгресу, у разі прийняття, протягом десяти років імміграційна реформа дозволить скоротити державний дефіцит на 175 мільярдів доларів. Адже нелегальні іммігранти почнуть платити податки у скарбницю країни. Реформу з нетерпінням чекають і ... фермери, які покладаються на сезонних працівників.
 
Нен Волден за освітою юрист. Для душі вона розводить верхових коней, а на життя заробляє фермерством. Разом з чоловіком вона володіє господарством, що спеціалізується на вирощуванні горіхів виду пекан.

Ферма розміром майже три тисячі гектарів, розташована на півдні штату Аризона. Як і більшість місцевих фермерів, Волдени покладаються на сезонних працівників. Нен говорить:

«У нас 260 постійних працівників, а під час збору врожаю ми наймаємо 50-60 сезонних робітників».

Сучасне сільське господарство вимагає певної кваліфікації, а знайти людей з відповідними навичками складна справа, каже Нен:

«Сьогодні фермерство надзвичайно механізоване. Управління обладнанням вимагає високої підготовки. Обладнання дороге, легко ламається, якщо ним не правильно користуватися, що коштує нам великі гроші. Під час збору врожаю ми працюємо цілодобово у три зміни по вісім годин кожна. До того ж кожного тижня все чистимо. Дуже важливо підтримувати безперервний процес, інакше будуть проблеми».

Діюча державна програма тимчасових працівників не задовольняє потреб фермерів, жаліється Нен. З понад шестисот тисяч робочих віз, виданих торік, лише трохи більше десяти відсотків було відділено для працівників агрокомплексу. А що далі покращується економіка країни, то збільшується конкуренція на сезонних працівників.
Саме цей аспект підкреслює віце-президент Ради фермерів інвестиційної компанії Нен Волден:

«Коли економіка на ходу, з’являється багато робочих місць на будівництві та у системі охорони здоров’я, які дуже важливі для Аризони. Тож нам важко знайти кваліфікованих працівників».

Часто фермери не можуть знайти для себе додаткових робітників, і врожай залишається не зібраним. Нен покладає вину на бюрократичні перепони, і закликає спростити програму у рамках загальної імміграційної реформи:

«Існуючі правила отримання візи для тимчасових працівників просто неприйнятні. Вони вимагають, щоб ви довели, що американці не хочуть цієї роботи, а це майже неможливо. На все це витрачається 45-75 днів. За цей час минає період збору врожаю».

Джудіс Ґанс з Університету Аризони вірить, що запропонована імміграційна реформа може вирішити проблему нелегальної імміграції загалом та нестачі сезонної робочої сили зокрема:

«На мій погляд, нелегальна імміграція виникає через дисбаланс між кількістю людей, які прагнуть потрапити до США, потребами ринку у робочій силі та імміграційними законами. У разі проведення корінної реформи їх можна буде збалансувати».

Проект імміграційної реформи передбачає спрощення процедури отримання віз для сезонних працівників. Також буде видаватися більше робочих віз, а їх власники матимуть можливість для отримання статусу постійного мешканця США. Автори реформи сподіваються, що такі зміни допоможуть подолати проблему нелегалів. На сьогодні в країні приблизно 11 мільйонів людей живуть і працюють без відповідних документів. Від мільйона до півтора з них задіяні у сільському господарстві.
